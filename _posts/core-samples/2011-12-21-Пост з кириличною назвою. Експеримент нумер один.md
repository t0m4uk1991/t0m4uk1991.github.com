---
layout: post
tags:
- jekyll
- code
---
Гендиректор Європейського управління боротьби з шахрайством Джованні Кесслер відмовився від призначення до конкурсної комісії з обрання антикорупційного прокурора за квотою Верховної Ради, але готовий увійти до її складу за квотою Генпрокуратури.
Про це Кесслер заявив у телефонному коментарі "Європейській правді".
Як повідомлялося раніше, керівництво фракції "Блоку Петра Порошенка" внесло в Раду проект постанови, за якою Кесслера мають ввести до складу комісії, натомість виключивши з неї представницю Мінюсту США Мері Баттлер.
Порошенко у п’ятницю заявив, що таким чином він нібито "виконав вимоги ЄС".
Однак українська влада не спитала про згоду самого Кесслера на таку ротацію.
"Я дізнався про це з повідомлень у ЗМІ. Якби вони особисто спитали мене про таку номінацію – я би відмовив. Я не готовий до участі у роботі комісії, якщо йдеться про те, що я маю замінити іншу людину, яка вже призначена за квотою Верховної ради", - заявив європейський посадовець.
Він наголосив, що не бачить потреби взагалі міняти будь-кого з квоти ВР.
"Я не чув ані від ЄС, ані від будь-кого іншого жодних претензій до тих, хто призначений за квотою Ради. Тому я не вважаю за можливе своє призначення замість цих осіб", - додав Кесслер.
Водночас, він наголосив, що в ЄС лишаються претензії до квоти Генпрокуратури у складі комісії згаданої, тому надасть згоду на призначення по цій квоті, якщо українська влада буде на це готова.
"Про це зі мною наразі також ніхто не радився, але в разі, якщо така пропозиція надійде – я буду готовий до свого призначені за квотою генерального прокурора", - заявив Кесслер
"Не є секретом позиція ЄС з цього питання, я також читав її; є певна занепокоєність і ЄС, і громадянського суспільства щодо тих осіб, яких початково призначив генеральний прокурор. Тому я готовий долучитися до роботи комісії, якщо моя участь допоможе вирішити цю проблему", - додав він.
Як відомо, між українською владою з одного боку та ЄС і США з іншого точиться дискусія щодо складу конкурсної комісії з обрання антикорупційного прокурора.
Останні наполягають, що присутність у її складі декількох прокурорів, в тому числі одіозного заступника генпрокурора Юрія Севрука, може призвести до невизнання чессності всього конкурса. 
6 листопада, на сайті Генпрокуратури з’явилася інформація щодо змін у комісії, однак Севрук лишився в її складі.
В неділю представництво Євросоюзу в Україні поширило заяву з цього приводу, в якії дало зрозуміти, що вважає невиконаними свої вимоги.
Від успіху у формуванні антикорупційної прокуратури залежить значна фінансова допомога з боку ЄС, МФВ та Світового банку.
